---
title: "Om Søk & Skriv"
date: "2012-08-23"
---

# Om kurset Søk & Skriv

**Søk &** **Skriv** er et nettbasert kurs som har som mål å hjelpe deg som student i oppgaveskriving. Vi viser deg måter å komme i gang med skriving og hvordan gjøre gode informasjonssøk knyttet til akkurat din oppgave.

Et sentralt læringsmål for kurset Søk & Skriv er å hjelpe deg til å bli mer informasjonskompetent.  
Informasjonskompetanse innebærer at du vet

- at du trenger informasjon,
- at du må lete etter relevant informasjon og
- at du må bruke informasjonen du finner aktivt i teksten du skal skrive

Når du tar fatt i kildene og bruker de konkret i forhold til eget arbeid, vil du være informasjonskompetent.

**Skrive- og søkeprosessen** for både studenter og forskere har mange fellestrekk. Utgangpunktet er ofte undring. Det er noe man vil forske på og fordype seg i, det er noe man vil finne ut av. Denne prosessen av nysgjerrighet, tvil og undring er det som driver fram behovet for å finne informasjon om temaet man har valgt seg.  
**Skriving** av akademiske tekster kan beskrives som en prosess med ulike faser.  
Fasene endrer seg fra det tidspunktet man har en forholdsvis vag ide om oppgavens innhold til det tidspunktet man har klarerer faglige problemstillinger å skrive ut fra. For å komme i gang med skrivingen din har du idémyldring, tenketekst, hurtigskriving og disposisjon som hjelpemiddel. Alle disse metodene finner du mer om i Søk og Skriv.

I ulike faser vil du ha flere grunner for ditt faglige informasjonsbehov. Du vil ha bruk for forskjellige typer kilder og du vil kanskje også ha ulike kriterier for å vurdere informasjon. I kurset Søk & Skriv vil du finne gode vurderingskriterier for kildene du tar for deg.

Som eksempler på utfordringer studenter kan møte underveis i skriveprosessen treffer du i Søk & Skriv jordmorstudenten [Oda](index.php?action=blog&id=1 "Oda"), økononistudenten [Christian](index.php?action=blog&id=2&postid=136 "Chrisitan") og Midtøstenstudenten [Sofie](index.php?action=blog&id=4 "Sofie"). Disse tre studentene går gjennom ulike faser "alle" kjenner til, og "må" gjennom når de skal skrive en større akademisk tekst og finne aktuell og relevant informasjon.

Søk & Skriv, oktober 2009.
