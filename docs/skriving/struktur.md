---
title: "Struktur"
date: "2012-05-04"
---

# Struktur

Strukturen er «skjelettet» som holder de ulike oppgavedelene sammen i riktig forhold til hverandre. For å lage god sammenheng og flyt, er det viktig å forstå hvilken _funksjon_ de ulike kapitlene har i forhold til hverandre. Alt du skriver i oppgaven, skal nemlig fylle en hensikt. Her får du råd om hva de ulike kapitlene i en oppgave bør inneholde, med vekt på deres funksjon.

Det er mange måter å strukturere en oppgave på. Tidlig i studiet er det vanlig med [«redegjør og drøft»-oppgaver](skriving/argumentere-redegjore-drofte.html#redegjor-og-droft). I helsefag og naturvitenskapelige fag brukes modellen [IMRaD](?p=1226) (Introduction, Methods, Results, and Discussion). I samfunnsvitenskapelige og humanistiske fag står man mer fritt.

::: eksempel En god oppgave kjennetegnes av at:
Alle spørsmål som reises, er besvart eller belyst

Leseren forstår hvor forfatteren vil til enhver tid

Alt som er redegjort for, har en funksjon

Teorien brukes til å analysere (tolke) data

Metodekapitlet er konkret

Funnene kommer til sin rett

Drøftingen bringer sammen empiri, teori og metode

Konklusjonen følger av det som er sagt
:::


## En ting om gangen 

For å kunne skrive effektivt og strukturert er det viktig å skille mellom ulike typer skrivehandlinger som _redegjørelse_, _tolkning_, _analyse_ og _drøfting_ eller diskusjon. Ta for deg én ting om gangen, og unngå å blande sammen redegjørelse og drøfting i samme utsagn. På denne måten får du en mer ryddig tekst.

For å skille mellom de ulike skrivehandlingene kan du velge å legge redegjørelser i egne kapitler (teorikapittel, presentasjon av funn osv.) og samle all drøftingen i et eget drøftingskapittel. Du kan også velge å drøfte eller diskutere underveis. Det siste er vanlig i filosofiske og teoretiske oppgaver. Uansett er det viktig å signalisere hva som er redegjørelse (beskrivelse, utlegning, gjengivelse, forklaring) og hva som er din _egen_ tolkning og argumentasjon. Slik hjelper du leseren til å følge dine resonnementer, og viser at du kan ta forbehold der det er nødvendig. Dette hører til forskerrollens ideal om refleksivitet og objektivitet.

::: oppgave Reversdisponering
Hvis du lurer på om teksten din har en tydelig struktur, kan du "tagge" avsnittene, for eksempel med post-it-lapper. Notér poenget i hvert avsnitt med stikkord. Dersom avsnittene har flere enn ett poeng, kan du vurdere å dele dem opp eller flytte innholdet. Det som hører sammen (logisk), bør også stå sammen. 

Deretter kan du se på sammenhengen. Står poengene i riktig rekkefølge? Er det noe som må flyttes på? Bruk Post-it-lappene og prøv deg fram. 
:::

### Redegjørelse

I en redegjørelse skal du sammenfatte og gjengi et innhold uten å ta stilling til det. Når du redegjør for teori skal du presentere en annen tenkers ideer på en mest mulig redelig måte. Testen på en god redegjørelse er at den skal kunne godkjennes av opphavspersonen. En nøytral beskrivelse gir deg et mye bedre ståsted for (eventuell) kritikk enn en presentasjon som er negativt vinklet.

Teksten blir mest ryddig dersom du setter nytt avsnitt før du begynner å drøfte – eller diskutere – det du har redegjort for, men her kan du bruke skjønn.

::: tip Bruk ditt eget språk 
Gjengi materialet med egne ord; gå deretter tilbake til kilden for å sjekke gjengivelsen. Da får du mye bedre flyt enn hvis du kopierer kildens språk for å bearbeide det. 
:::

### Analyse

Å analysere betyr å skille (skjelne) mellom ulike elementer eller dimensjoner i et materiale. For at dataene i en empirisk oppgave skal bli til funn og resultater, må de analyseres, det vil si _tolkes, kategoriseres_ og/eller _kodes_. Det er mange måter å gjøre dette på; konsulter metodelitteraturen i faget ditt. Analysen kan enten komme etter en redegjørelse, eller redegjørelse og analyse kan være integrert. 

::: tip Eksempler på analyse 
Les gjerne andres oppgaver for eksempler på analyse. Godkjente masteroppgaver finner du i institusjonelle arkiver ved universiteter og høyskoler. 
:::

### Drøfting

I en teoretisk oppgave er [argumentasjon](/skriving/argumentere-redegjore-drofte/) og drøfting sentralt. Du kan enten drøfte ideer og begreper underveis, eller skille ut drøftingen i egne kapitler. Pass uansett på at du ikke redegjør og drøfter i én og samme vending.

I en empirisk oppgave kommer drøfting normalt etter redegjørelse, og bringer sammen det som er sagt (bakgrunn, teori, metode og funn). Noen ganger kalles drøfting for diskusjon (fra det engelske ”discussion”). Se mer om diskusjon under [IMRaD-modellen](/skriving/imrad-modellen/).

::: tip Hvordan kan du gjenkjenne drøftingen i en tekst? 
Se etter signalord som viser at det er snakk om argumentasjon (til forskjell fra redegjørelse). Noen slike ord er: Hvis ... så ... dersom ... kan det hevdes at ... På den ene siden ... på den andre ... derfor ... En _annen_ forklaring kan være ... og så videre. 
:::


### Slutninger og konklusjon

På bakgrunn av drøftingen kan du trekke slutninger (konklusjon er en type slutning). Slutninger må være gyldige, det vil si at de må følge logisk av det de bygger på. I empiriske, kvantitative oppgaver snakker vi da om validitet.

::: oppgave Øvelse
Let etter argumentasjon og [drøfting](/skriving/argumentere-redegjore-drofte) i pensumtekster. Se hvordan skriveren bygger opp resonnementer ved hjelp av påstander og begrunnelse. 
:::


## Oppbygning av avsnitt: T-U-R-modellen

Nedenfor følger en enkel «oppskrift» på argumentasjon i et avsnitt. Formelen kan også brukes i ikke-argumenterende avsnitt. Husk likevel at det å skrive godt, ikke betyr å følge en bestemt oppskrift, men å bruke oppskrifter, forbilder osv. som inspirasjon til å forme ditt _eget_ uttrykk.

**Tema - hva handler dette om?**

Det første som må klargjøres når du skal argumentere, er hva det handler om, altså temaet. Den første setningen i et avsnitt bør derfor være en «temasetning» som viser hva avsnittet dreier seg om. Temasetningen kan være en påstand, eller den kan lede opp mot en påstand som du deretter skal utdype og begrunne.

**Utdypning - hvordan og hvorfor**

I en akademisk tekst forventes det at påstander underbygges og begrunnes. På engelsk brukes termen evidens. Evidens kan enten være empiri (forskningsdata, undersøkelser, fakta og utsagn som kan verifiseres) eller teoretiske begrunnelser. Påstander som ikke er begrunnet, kan heller ikke drøftes, men faller under kategorien «synsing». I drøftingen er det nemlig som regel begrunnelsene som diskuteres - er de gode eller dårlige? Fins det andre mulige forklaringer? For å undersøke dette, kan det være veldig nyttig å vise til eksempler.

**Relevans - hva er dette eksempel på?**

Relevansen av et argument blir tydeligst når du bruker eksempler. Gjennom eksempler kan du vise hvordan du forstår temaet i praksis, og du kan få med nyanser som vekkes hos leseren i form av gjenkjennelse og assosiasjoner. Et velvalgt eksempel kan dermed spare deg for mye ekstra forklaring. En annen måte å vise relevans på, er ved å trekke slutninger. 

## Tema - Utdypning - Relevans

Vi får da følgende formel: Tema, Utdypning og Relevans, T-U-R. Relevans-utsagnet i et avsnitt kan gjerne være et springbrett til neste avsnitt som igjen starter med et nytt tema. Dermed kan teksten bygges opp gjennom flere avsnitt som følger formelen T1-U-R, T2-U-R, osv.

Mange av avsnittene på denne siden er eksempler på T-U-R.

::: oppgave Øvelse
Les fem avsnitt i en innføringsbok fra pensum, og se hvor mange av disse som følger T-U-R-formelen.
:::

## Struktur gjennom revisjon 

Bak envher tekst som har en god struktur, ligger det mye arbeid. I denne filmem kan du se og høre professor Ingvild Sælid Gilhus fortelle om hvordan hun jobber med å revidere tekst.

<Video id="rnqQo0pyg3E" />
