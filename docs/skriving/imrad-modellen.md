---
title: "IMRaD-modellen"
date: "2012-09-05"
---

# IMRaD-modellen

IMRaD står for _Introduction - Method - Results - and - Discussion_. På norsk kan vi si _Introduksjon - Metode - Resultater - og - Diskusjon_ (IMRoD).

IMRaD-modellen er en mal for hvordan man bygger opp en vitenskapelig artikkel. Den brukes spesielt i helsefag og naturvitenskapene. Til forskjell fra en samfunnsvitenskapelig modell, har IMRaD ikke et eget teorikapittel.

Oppgaver bygget over IMRaD-modellen er gjerne knappe og konsise. Språket er nøkternt og mest mulig entydig. Det er ikke plass for personlige betraktninger eller språklige finesser i en slik oppgave.

## Introduksjon

Introduksjonen (eller bedre, innføringen) viser at du kjenner fagfeltet og tidligere forskning. Den inneholder gjerne:

- Oppsummering av tidligere forskning på temaet
- Problemstilling, hypotese eller forskningsspørsmål 
- Innføring i feltet, situasjonen eller rådende praksis
- Formål eller hensikt

Innføringen skal gjøre rede for _hva vi vet, og hva vi lurer på_. Den skal redegjøre og oppsummere, men også stille spørsmål, belyse, sammenligne osv. _Alt du skriver her, skal bygge opp under din problemstilling._

## Metode (materials and methods)

Metodedelen skal vise hva du/dere har gjort (datainnsamling, forsøk, eventuelt intervensjon), og hvordan du/dere gjorde det. Målet er å vise at resultatene er framkommet på en troverdig og pålitelig måte (validitet og reliabilitet). Eksempler på innhold: 

- Redegjøre
- Dokumentere
- Også hva som ikke ble gjort

Metodekapitlet viser kort sagt _hvordan resultatene er framkommet._

## Resultater

En relativt stor del av oppgaven brukes til å presentere resultater (funn, data, empiri). Her skal du:

- Presentere og redegjøre,  
    men også
- Organisere, kategorisere, analysere og forklare 
- Vurdere (holdbarhet og lignende, utfra metoden)

_Resultatene_ = _essensen i oppgaven_. Innføringen og metoden skal bygge opp mot denne, ved å vise hvordan resultatene har framkommet (Metode), og deres formål (Introduksjon).

## Diskusjon

I denne delen tolker og diskuterer du _betydningen_ av resultatene som har kommet fram. Her samles alle de andre delene for å belyse forskningsspørsmålet. For eksempel: 

- Hva betyr resultatene i lys av teori og/eller andre studier? 
- Kan du generalisere?
- Sammenligne med andre studier
- Fins det alternative tolkninger?
- Sterke og svake sider ved studien
- Hva er implikasjonene for praksis?
- Trengs det mer forskning?
- Gi anbefalinger (for praksis)

_Til konklusjonen:_ Hvordan besvares problemstillingen? Er hypotesen styrket, svekket eller falsifisert? Ikke trekk inn momenter som ikke har vært nevnt tidligere i teksten (under Introduksjon, Metode eller Resultat). Hvis studien ikke gir grunnlag for å konkludere, kan du avslutte med en _oppsummering_.

Eksempler på tekster bygd opp etter IMRaD-modellen finnes for eksempel i [Helsebiblioteket](https://www.helsebiblioteket.no/). 
