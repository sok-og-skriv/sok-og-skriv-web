---
title: "Å argumentere i egen tekst"
date: "2013-01-18"
---

# Å argumentere i egen tekst

Argumentasjon er det som driver teksten din framover. Hva er det du vil si? Hva er hovedpoenget i teksten din, og hvordan vil du underbygge dette? Å argumentere i en tekst betyr å gjøre det klart _hva_ det er du hevder i teksten og _hva du bygger på_. Du skal med andre ord begrunne dine påstander.

Den enkleste definisjonen av argumentasjon er nettopp "påstand + begrunnelse", og dette vil ofte være tilstrekkelig for å kunne argumentere i en oppgave. Se for eksempel "[redegjør og drøft](/skriving/struktur/redegjor-og-droft/)", "[argumentasjon i tekst](/lesing/argumentasjon-i-tekst/)" og filmen "Saying what you mean".

@[youtube](OWeAPxlxGnE)

En mer avansert argumentasjonsmodell følger nedenfor.

## Argumentasjonens struktur

Argumentasjonen utgjør et resonnement som består av

1. Et synspunkt, en påstand, noe du argumenterer _for_
2. Et argument, noe du argumenterer _med_
3. Et utsagn som _knytter sammen_ synspunktet og argumentet

Utsagnet som binder sammen synspunkt og argument gjør at leseren din kan forstå hvorfor argumentet fungerer. Stephen Toulmins modell deler argumentasjonen i seks:

### 1\. Hovedpåstand

I en hovedpåstand setter du fram en foreløpig konklusjon på problemstillingen din, det du tror du vil komme fram til. Påstanden kan foregripes i formulering av problemstilling, i hypoteser, i innledningen eller i delkonklusjoner. Endelig hovedpåstand er det du konkluderer, og gjerne avslutter oppgaven din med.

Hva er hovedpåstanden din?

### 2\. Argument(er)

Argument(er) kan være basert på empirisk **dokumentasjon**, henvisninger til faglige autoriteter eller andre kilder (som historiske kilder, forsøk, intervjuer, spørreundersøkelser, statistikk, bilder, kart). Argumentene utgjør **belegg** for påstanden.

Hva er argumentene i teksten din? Hvordan underbygger du synspunktet ditt? Hva er det du argumenterer _med_?

### 3\. Undersøkelsesmetode(r)

Undersøkelsesmetode(r) er analytiske metoder og grep som er hensiktsmessige å bruke på påstander og argumentene du setter fram. Pass på at det er sammenheng mellom valg av teori, metode og empiri.

Hvilken undersøkelsemetode vil du bruke for å prøve ut problemstillingen og påstanden din? Hvilket teoretisk perspektiv vil du bruke i din oppgave?

### 4\. Innvending

En innvending er en kritisk vurdering av undersøkelsesmetoden du har valgt. Her peker du på undersøkelsesmetodens begrensninger, og eventuelle svakheter ved metoden. Pek på forbehold og usikkerhetsmomenter som knytter seg til metoden og praktisk bruk av den.

Hvilke svakheter ser du ved denne metoden? På hvilken måte kan den være problematisk å bruke?

### 5\. Ryggdekning

Ryggdekning er det som støtter undersøkelsesmetoden du tar i bruk. Dette kan du finne i andre vitenskapelige undersøkelser som har brukt samme metode, i faglige autoriteters utsagn eller annet som legitimerer metoden.

Hva støtter undersøkelsesmetoden din? Hva gjør at du velger å bruke den, til tross for begrensningene du har pekt på?

### 6. Styrkemarkør

Styrkemarkør brukes til å uttrykke graden av sikkerhet du fremsetter en påstand med. Her kan du ta forbehold, og påpeke betingelser med betydning for påstandens styrke.

I hvilken grad er påstanden din sikker, sannsynlig eller mulig?

## Oppgave

Still spørsmål til det du selv skal skrive:

1. Hva er hovedpåstanden din?
2. Hva er argumentene dine, og hvordan vil du dokumentere påstanden din?
3. Hvilke undersøkelsemetoder vil du bruke?
4. Hvilke innvendinger mot undersøkelsesmetoden ser du?
5. Hvilken ryggdekning har metoden?
6. I hvilken grad er påstanden din sikker, sannsynlig eller mulig?

Du kan bruke [Toulmins argumentasjonsmodell](http://studypedia.au.dk/fileadmin/www.studiemetro.au.dk/Gul_Krav_til_universitetsopgaver/Argument/argument.html) for å synliggjøre argumenter og påstander i oppgaven din.

**Videre lesing**:  
Brodersen, R.B., Bråten, F., Reiersgaard, A., Slethei, K. og Ågotnes, K. (2007) _Tekstens autoritet: tekstanalyse og skriving i akademia_. Oslo: Universitetsforlaget.  
Rienecker, L. og  Stray Jørgensen, P. (2012) _Den gode opgave – håndbog i opgaveskrivning på videregående uddannelser._ 4. utg. Frederiksberg : Samfundslitteratur.
