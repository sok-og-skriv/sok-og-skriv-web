---
title: "IMRaD-modellen"
date: "2012-09-05"
---

# IMRaD-modellen

IMRaD står for _Introduction - Method - Results - and - Discussion_. På norsk kan vi si _Introduksjon - Metode - Resultater - og - Diskusjon_ (IMRoD).

IMRoD-modellen er en mal for hvordan man bygger opp en vitenskapelig artikkel. Den brukes i helsefag og naturvitenskapene. Til forskjell fra en samfunnsvitenskapelig modell, har IMRoD ikke noe eget teorikapittel.

Oppgaver bygget over IMRoD-modellen er gjerne knappe og konsise. Språket er nøkternt og mest mulig entydig. Det er ikke plass for personlige betraktninger eller språklige finesser i en slik oppgave.

## Introduksjon

Introduksjonen (eller bedre, innføringen) viser at du kjenner fagfeltet og tidligere forskning. Den inneholder gjerne:

- Oppsummering av tidligere forskning på temaet
- Problemstilling, hypotese eller forskningsspørsmål
- Eventuelt teori
- Innføring i feltet, situasjonen eller rådende praksis

Innføringen skal gjøre rede for _hva vi vet, og hva vi lurer på_. Den skal redegjøre og oppsummere, men også stille spørsmål, belyse, sammenligne osv. _Alt du skriver her, skal bygge opp under din problemstilling._

## Metode

Metodedelen skal vise at resultatene er framkommet på en troverdig og pålitelig måte (validitet og reliabilitet). Metodekapitlet skal vise hva du har gjort (i oppgaven, forsøket, praksis), og hvordan du gjorde det.

- Redegjøre
- Dokumentere
- Også hva som ikke ble gjort

Metodekapitlet viser _hvordan resultatene er framkommet._

## Resultater

En relativt stor del av oppgaven brukes til å presentere resultater (funn, data, empiri). Her skal du:

- Presentere og redegjøre,  
    men også
- Organisere, kategorisere, analysere
- Forklare, tolke (for eksempel forskjeller mellom ulike studier)
- Vurdere (holdbarhet og lignende utfra metoden)

_Resultatene_ = _essensen i oppgaven_. Innføringen og metoden skal bygge opp mot denne, ved å vise hvordan resultatene har framkommet (Metode), og deres betydning (Introduksjon).

## Diskusjon

Her tolker og diskuterer du resultatene fra ditt prosjekt.

- Kan du generalisere?
- Sammenligne med andre studier
- Fins det alternative tolkninger?
- Sterke og svake sider ved oppgaven din
- Hva er implikasjonene for praksis?
- Trengs det mer forskning?
- Gi anbefalinger (for praksis)

_Til konklusjonen:_ Hvordan besvares problemstillingen? Er hypotesen styrket, svekket eller falsifisert? Ikke trekk inn momenter som ikke har vært nevnt tidligere i teksten (under Introduksjon, Metode eller Resultat). Hvis studien ikke gir grunnlag for å konkludere, kan du avslutte med en _oppsummering_.

Eksempler på tekster bygd opp etter IMRoD-modellen finnes for eksempel i [Helsebiblioteket](https://www.helsebiblioteket.no/). Mer litteratur om IMRoD finner du ved å søke i [Oria](https://oria.no "Oria") \- men søk da på IMRaD.
