---
title: "Formidling"
date: "2012-06-28"
next: "../kildebruk-og-referanser/"
---

# Formidling

Formidling er en del av den akademiske virksomheten. Eksempler på formidling kan være konferanse- eller seminarbidrag, posterpresentasjoner, aviskronikker, så vel som publisering i tidsskrift eller bøker. Masteroppgaven din kan du velge å formidle i din institusjons arkiv, slik at den er fritt tilgjengelig for verden. Dette kalles gjerne egenarkivering.

## Skriftlig presentasjon

Når du har levert en større oppgave, har du satt deg godt inn i et emne og fordypet deg i en problemstilling. Hvis du vil nå et bredere publikum enn dine egne faglærere og medstudenter kan en [kronikk](/kildebruk-og-referanser/kildevurdering/kvalitative-vurderinger/#kronikk) være en måte å formidle videre.

Velg avis i forhold til tema. Skal du formidle oppgaven din om studenter og deltidsjobbing kan en studentavis, som _Universitas_ eller _Studvest_ være en god arena. Mener du temaet ditt også er av nasjonal interesse, prøv dagspressen. Knytt temaet til dagsaktuelle hendelser, da har du bedre sjanse til å komme på trykk. Temaet over kan for eksempel være aktuelt før studiestart om høsten. Har du skrevet om klimaendringer i norsk Arktis kan fagtidsskrift som _Klima_ være en aktuell formidlingarena for deg. Vær bevisst på [målgruppe og sjanger.](/kildebruk-og-referanser/kildevurdering/kvalitative-vurderinger/#Malgruppe)

La gjerne andre lese gjennom teksten du har skrevet før du presenterer den, det kan være en nøkkel til å forbedre teksten. Ved at du lar andre lese teksten åpner du også opp for nye perspektiv på innholdet.

Pass på

- at du har klare overganger i teksten
- at du har mellomoverskrifter
- at avsnittene følger logisk etter hverandre

På denne måten strukturerer du innholdet og gjør det lettere tilgjengelig for leserne.

## Muntlig presentasjon

### Hvem er ditt publikum

- Hvor mye informasjon har de om temaet fra før?
- Hvilket forhold har de til temaet; er det faglig, jobbrelatert, eller av privat interesse?
- Er det nok med en oppsummering om temaet, eller er det nødvendig å gå i detalj?
- Forventer forsamlingen en formell eller uformell presentasjon?
- Gi publikum rom for egne tanker

### Strukturer presentasjonen

- Formuler en tittel som er kort, fengende og rett på sak
- Velg ut en passe mengde stoff i forhold til tiden du kan disponere
- Si hva du skal si, si det, og oppsummer til slutt
    - I innledningen må du gjøre klart hva du skal snakke om. Innledningen skal fange lytternes oppmerksomhet og pirre nysgjerrigheten.
    - Deretter presenterer du hovedpoengene i argumentasjonen din og sørger for at du dekker alt du vil ha sagt.
    - Konklusjonen skal understreke presentasjonens hovedpoeng klart og tydelig.

### Visuelle hjelpemidler

Bruk visuelle hjelpemidler for å forsterke budskapet ditt - noen sammenhenger blir først mulige å forklare når du fremstiller resultatene visuelt.

- Presentasjoner ved hjelp av PowerPoint eller tilsvarende programvare og prosjektør:
    - For utforming av lysbildene dine kan du velge en ferdig mal, egnet for visning av tekst, grafer, tabeller og bilder.
    - Vær sparsom med effekter som animasjoner - de trekker lett oppmerksomheten fra budskapet ditt.
    - En grei tommelefingerregel er å bruke omtrent 15 lysbilder for en halv time lang presentasjon.
    - Elektroniske presentasjoner letter redigeringsarbeidet. Du kan fort forandre på lysbildene og i nøden gjøre noen rettelser rett før presentasjonen din.
    - Ta for sikkerhets skyld en utskrift i tilfellet utstyret svikter.
- Under presentasjonen kan du bruke:
    - eksperimenter, demonstrasjoner
    - bilder, animasjoner, filmsnutter
    - grafer
    - websider
    - handouts
    - institusjonens logo og grafisk profil

### Kan du sjekke lokalet på forhånd?

- utstyr
- lyd
- plassering av publikum
- lyssetting, romtemperatur, ventilasjon
- lesbarheten av lysbildene/transparentene
- kompatibel programvare

### Tips til fremføring

Før fremføringen:

- Kjenn innholdet i presentasjonen din!
- Vis hva du kan og gjør deg forstått
- Hold tidsrammen
- Øv på presentasjonen (selv om du ikke er nervøs)
- Skriv gjerne manus, eller notater, men snakk fritt uten å lese av

Under fremføringen:

- Husk skikk og bruk:
    - I begynnelsen: Takk for invitasjonen etter at du er blitt presentert og skal i gang med presentasjonen.
    - På slutten: Takk for at du fikk komme og for at publikum ville høre på deg.
- Sørg for at du kommuniserer, se på publikum, hold øyekontakt_._
- Snakk tydelig, bruk mikrofon så du slipper å skrike_._
- Pass på kroppsspråket - unngå fomling med hendene.
- Ikke la deg avbryte, men henvis til diskusjonen etterpå. Det er du som har ordet og bestemmer. Du har fått tildelt en viss tid, som du skal disponere.
- Sett av tid til publikums spørsmål til slutt, og husk at ingen forventer at du skal kunne alle svar.

## Posterpresentasjoner

Posterpresentasjoner er en blanding av skriftlig og muntlig presentasjon. Den brukes ofte på kongresser og større konferanser, og er en fin måte å formidle studentarbeider på. I en postersesjon står forfatteren sammen med sin poster og svarer på spørsmål fra interesserte. Dette innebærer at du ikke trenger å formidle all aktuell informasjon på selve posteren, men bare nok til å gi et overblikk, og skape interesse hos tilskuerne.

- Tittelen skal være kort og meningsbærende.
- Gjør deg flid med utformingen av bilder og figurer samt deres undertekst.
- Bruk minst mulig tekst ellers.
- Vi har laget ett eksempel på hvordan en [poster i A0-format](https://www.ub.uib.no/sos/SoS_A0.pdf "A0-poster") kan se ut.

## Egenarkivering

Mange høgskoler og universitet tilbyr muligheten for å egenarkivere elektroniske masteroppgaver i sitt institusjonelle arkiv.  
Noen institusjonelle arkiv i Norge:

- [BORA - Universitetet i Bergen](https://bora.uib.no/ "BORA UIB")
- [Brage - Høgskulen på Vestlandet](https://hvlopen.brage.unit.no/)
- [Brage - Norges Handelshøyskole](https://openaccess.nhh.no/ "NHH Brage")
- [DUO - Digitale utgivelser ved Universitetet i Oslo](https://www.duo.uio.no/ "DUO")
- [Munin - Universitetet i Tromsø](https://munin.uit.no/ "Munin")
- [Oversikt over Brage-arkivene](https://www.unit.no/vitenarkiv-i-bragekonsortiet "Brage")
- En liste over publiseringsarkiv i hele verden finnes på [OpenDoar](https://www.opendoar.org/countrylist.php "OpenDoar")

Disse arkivene tilgjengeliggjør institusjonenes forskning åpent på Internett og gjør den gjenfinnbar via for eksempel Google Scholar. Dersom du ønsker å tilgjengeliggjøre din masteroppgave må du sjekke hvilke rutiner din institusjon har for innlevering. Ved noen institusjoner kan du velge å egenarkivere masteroppgaven ved innlevering til sensur, mens du ved andre institusjoner må sende inn oppgaven til arkivet selv etter sensur. Det er aldri for sent å egenarkivere, kontakt din institusjon dersom du vil tilgjengeliggjøre oppgaven i ettertid.

## Publisering vs. egenarkivering

Ønsker du å publisere masteroppgaven din som artikkel, kapittel eller bok hos et kommersielt forlag er det viktig å sjekke forlagets retningslinjer for egenarkivering. Noen forlag ser på egenarkiverte masteroppgaver som publiserte og kan derfor _refusere manuskript basert på oppgaven_. Det vil variere om forlaget vurderer tekstens eller forskningsresultatets tilgjengelighet som grunn for refusjon. Det er derfor viktig å tenke gjennom hvordan du vil formidle masteroppgaven før du egenarkiverer, slik at du ikke reduserer dine valgmuligheter. Har du inngått en kontrakt med et forlag kan du egenarkivere oppgaven din i ettertid.

Har du skrevet en artikkel kan du også egenarkivere den, dersom avtalen din med forlaget godtar dette. I Norge har forleggerforeningen i samarbeid med forfatterforeningen utarbeidet [normalkontrakt for tidsskrift](https://www.nffo.no/viewfile.aspx?id=143 "NFF normalkontrakt for tidsskrift") som tillater egenarkivering. For litterære verk utgitt i tidsskrift heter det:

> _Forlagets rett til digital fremstilling, mangfoldiggjøring og utgivelse av Verket (den aksepterte versjonen, ed.) er ikke-eksklusiv. Forfatteren kan ta med Verket på sitt eget nettsted eller på nettsted som Forfatterens arbeidsgiver har etablert._

For internasjonale tidsskrifter kan du sjekke [Sherpa/Romeo databasen](https://www.sherpa.ac.uk/romeo/ "Sherpa Romeo database") for forlagets holdning til egenarkivering. Denne databasen gir en oversikt over de fleste forlag og tidsskrift, og gir opplysninger om hvilken versjon av artikler forlaget/tidsskriftet godkjenner for egenarkivering.

Hvis du har spørsmål om opphavsrett, egenarkivering og ulike versjoner av artikler, kontakt biblioteket for hjelp. For mer informasjon om open access publisering og egenarkivering i Norge, for eksempel norske forlags praksis, se det norske nettstedet [openaccess.no](https://www.openaccess.no/ "Openaccess.no").

Mer informasjon om publisering finnes på [PhD on track.](https://www.phdontrack.net/share-and-publish/)

**Videre lesing**:  
Dysthe, O. og Kjeldsen, J.E. (1999) _Skriveråd for studenter._  Læring ved universitetet, nr. 1/99. Bergen: Universitetet i Bergen.  

Learning Support Services (2004) _Skills for Learning_ \[CD-rom\]. Leeds: Metropolitan University Library.

Vaage, S. (2001). Perspektivtaking, rekonstruksjon av erfaring og kreative læreprosessar: George Herbert Mead og John Dewey om læring. I: Dysthe, O. red., _Dialog, samspel og læring._ Oslo: Abstrakt forlag, s. 129-150.
