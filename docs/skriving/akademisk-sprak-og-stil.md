---
title: "Akademisk språk og stil"
date: "2012-05-04"
---

# Akademisk språk og stil

Akademisk språk er klart, entydig, nøkternt og objektivt. Idealet om objektivitet kan misforstås; at noe er "objektivt" betyr ikke nødvendigvis at man unnlater å ta stilling, men at man viser hva man bygger sine standpunkter på ([argumentasjon](/skriving/struktur/a-argumenterere-i-egen-tekst/)). Dette skiller argumentasjon fra såkalt "synsing".

Når man er uerfaren kan det være fristende å pynte på språket ved å bruke kompliserte uttrykksformer og fremmedord, men som regel er det bedre å unngå fremmedord når vanlige ord er like presise. Tenkere som har blitt klassikere, har gjerne en enkel og likefram stil. Nettopp derfor blir de lest av mange, uavhengig av tidens konvensjoner.

En del akademiske tekster er likevel - nødvendigvis - krevende å lese; dels fordi de presenterer spesialisert kunnskap og dels fordi påstander må belegges, blant annet med [kildehenvisninger](/kildebruk-og-referanser/hvordan-referere/). For å få god lesbarhet må forfatteren derfor ofte legge en del arbeid i den språklige framstillingen.

## Stilnivå: Hvem skriver du for?

Hvor mye kan du forutsette at leseren allerede vet, og hvor mye må må du forklare og definere? Skal du skrive for veilederen din, eller for "alle"?

Et vanlig råd er å legge seg et sted midt imellom, og skrive til en medstudent.

## Aktiv – passiv

Mange studenter og forskere bruker passiv form av verbet i sine tekster. Dette er noen ganger nødvendig, men for mye passiv gjør teksten tung å lese. Dessuten trekker passivkonstruksjoner ofte med seg andre problemer, for eksempel lange rekker av preposisjonsuttrykk, som her: "_… undersøkelse av spørsmål om reduksjon i forekomsten av ..."_

**Eksempel på passivkonstruksjon:** Det foretas stadig nye undersøkelser på dette området av instituttet.

**Samme setning i aktiv form:** Instituttet foretar stadig nye undersøkelser på dette området. Eller: Instituttets forskere gjør stadig nye undersøkelser på dette området.

Eller: Instituttet forsker stadig på dette området.

Hvis du bruker passiv form, skjuler du subjektet (den som handler) i setningen. Dette er vanlig å gjøre i beskrivelsen av forskningsmetoder der resultatene skal kunne reproduseres uavhengig av hvem som gjør undersøkelsen. Det er imidlertid en vanlig misforståelse å tro at en setning i passiv form er mer objektiv fordi man unngår ordet "jeg" eller "vi". Her, som ellers, er det fornuftig å variere. For mye passiv form blir tunglest, byråkratisk og ”mystifiserende”, men for mye aktiv form kan også bli slitsomt. Det er ikke alltid vi trenger å minnes om forskernes personer gjennom bruk av ”jeg” eller ”vi”.

::: oppgave Øvelse
**Skriv om til mer direkte form:**

- X er preget av viktighet
- Y kjennetegnes av pålitelighet
- X medfører riktighet
- Utføre forskning
- Bedrive tenkning
- Foreta en undersøkelse
:::

## Kan jeg skrive ”jeg”?

I noen fag advares det sterkt mot å bruke ordet "jeg". Da kan du bli nødt til å skrive om, og bruke "man", "vi" eller passiv form. Men det er viktig å være klar over at det å bruke ordet "jeg" ikke er det samme som å være privat eller subjektiv. Her kan vi skille mellom et privat eller personlig "jeg" og det skrivende "jeg", altså forfatteren av teksten. Det å skrive "nå skal jeg redegjøre for ... " er _ikke_ et personlig utsagn. I de fleste fag vil det være uproblematisk å bruke forfatter-jeg'et i [leserveiledninger](/skriving/sprak-og-stil/a-skape-flyt/). Dette virker mindre stivt enn å bruke ordet "man" om seg selv.

I de fleste vitenskapelige tekster er det også et forsker-jeg: personen(e) som har gjennomført studier og framskaffet resultatene. Når man skal redegjøre for forskningsprosessen er det i våre dager vanlig å bruke pronomenene "jeg" eller "vi".

Det private jeg'et, derimot, har ingen ting i en akademisk tekst å gjøre. Dette betyr ikke at du ikke kan sette ditt personlige preg på teksten, men at du gjør dette med de virkemidlene som de akademiske sjangrene tilbyr (for eksempel ved å velge interessante og viktige problemstillinger, overbevisning gjennom argumentasjon og ved bruk av gode eksempler).

::: oppgave Øvelse
Les noen sider fra en masteroppgave i ditt fag og merk av ordet "jeg". Identifiser hvilke forekomster som viser til henholdsvis forskerjeg'et, forfatter-jeg'et og det personlige jeg. For sammenligning, les en forskningsartikkel som bruker ordet "jeg", og utfør tilsvarende analyse. Hvordan var fordelingen i de to tekstene?

**Husk!** Studentoppgaver kan ha noen gode grunner til å bruke det personlige jeg; grunner som kan være mindre relevante i en forskningsartikkel.
:::

# Å skrive ryddig

For å kunne skrive effektivt og [strukturert](/skriving/oppbygning-av-en-oppgave/) er det viktig å skille mellom ulike typer skriveoperasjoner som _redegjørelse_, _tolkning_, _analyse_ og _drøfting_ eller diskusjon.

Ta for deg én ting om gangen og unngå å blande sammen redegjørelse og drøfting i samme utsagn. På denne måten får du en mer ryddig tekst.

For å skille mellom de ulike operasjonene, kan du velge å legge redegjørelser i egne kapitler (teorikapittel, presentasjon av funn osv.) og samle all drøftingen i et eget drøftingskapittel. Du kan også velge å drøfte og argumentere underveis. Det siste er vanlig i filosofiske og teoretiske oppgaver. Uansett er det viktig å _signalisere_ hva som er redegjørelse (beskrivelse eller utlegning) og hva som er din tolkning, dine argumenter og andres argumenter. Slik hjelper du leseren til å følge dine resonnementer, og viser at du kan ta forbehold der det er nødvendig. En slik skrivemåte er en del av forskerrollens ideal om refleksivitet og objektivitet.

::: tip Tips!
Unngå svært personlige betraktninger og "synsing". Det er ikke relevant i en akademisk oppgave.
:::

## Redegjørelse

I en redegjørelse skal du sammenfatte og gjengi et innhold uten å ta stilling til det. Når du redegjør for teori skal du presentere en annen tenkers ideer på en mest mulig redelig måte. Testen på en god redegjørelse er at den skal kunne godkjennes av opphavspersonen. En nøytral beskrivelse gir deg et mye bedre ståsted for (eventuell) kritikk enn en presentasjon som er negativt vinklet.

Teksten blir mest ryddig dersom du setter nytt avsnitt før du begynner å drøfte – eller diskutere – det du har redegjort for, men her kan du bruke skjønn.

::: tip Tips!
Gjengi materialet med egne ord, gå deretter tilbake til kilden for å sjekke fakta.
:::

## Analyse

Empirien i en empirisk oppgave må analyseres, det vil si _kodes, tolkes_ og eventuelt _kategoriseres_. Det er mange måter å gjøre dette på; konsulter metodelitteraturen i faget ditt. Analysen kan enten komme etter en redegjørelse, eller redegjørelse og analyse kan være integrerte. Les gjerne andre oppgaver for inspirasjon.

## Drøfting

I en teoretisk oppgave er [argumentasjon](/lesing/argumentasjon-i-tekst/) og drøfting sentralt. Du kan enten drøfte ideene og begrepene underveis, eller skille ut drøftingen i egne kapitler. Pass uansett på at du ikke redegjør og drøfter i én og samme vending.

I en empirisk oppgave kommer drøftingen etter redegjørelsen, og bringer sammen det som er sagt (bakgrunn, teori, metode og funn). Noen ganger kalles drøfting for diskusjon (fra det engelske ”discussion”). Se mer om diskusjon under [IMRoD-modellen](/skriving/imrod-modellen/).

Hvordan kan du gjenkjenne drøftingen i en tekst? Se etter signalord som viser at det er snakk om argumentasjon (til forskjell fra redegjørelse). Noen slike ord er: Hvis ... så ... dersom ... kan det hevdes at ... På den ene siden ... på den andre ... derfor ...

::: tip Tips!
Let etter [argumentasjon](/lesing/argumentasjon-i-tekst/) og drøfting i andres tekster.
:::

## Slutninger (konklusjoner)

På bakgrunn av drøftingen kan du trekke slutninger (konklusjon er en type slutning). Slutninger må være gyldige, det vil si at de må følge logisk av det de bygger på. I empiriske, kvantitative oppgaver snakker vi da om validitet.

# Å skape flyt

Det er mange måter å skape flyt i en tekst. Dette kalles gjerne tekstbinding. Tekstbinding brukes til å skape de rette forventningene hos leseren: en "lesekontrakt" der leserens forventninger til oppgaven blir innfridd. Åpningen er spesielt viktig: den skal ikke love mer enn du kan holde, men heller ikke for lite. Kunsten er å vise at det som kommer er interessant, og at framstillingen er tilpasset innholdet. Nedenfor er noen eksempler på tekstbinding (NB: kategoriene er til dels overlappende):

- **Disposisjon**: strukturert oversikt over innholdet
- **Leserveiledninger**: tydeliggjør tekstens oppbygning. Hva kommer når, hva er hensikten med de ulike avsnittene osv. Eksempel: "Nå har jeg tatt for meg ... I kommende avsnitt vil jeg ...."
- **Mellomtitler**: velg titler som gjenspeiler innholdet i de ulike avsnittene. Dette gir en ryddig og informativ oversikt.
- **Overganger**: overgangene mellom ulike avsnitt og kapitler kan brukes til å hjelpe leseren videre, og skape de rette forventningene til det som skal komme.
- **Metakommentarer**: forfatterens kommentarer til teksten. Eksempler: "som vi har sett ...", "nå skal jeg gjøre rede for ...", "som jeg argumenterer ..."
- **Frampek, tilbakepek**: minne om det som er sagt tidligere, foregripe det som skal komme. Poenget er å vise "hvor du vil" med det du skriver.
- **Oppsummering:** peker på essensen i en seksjon og presiserer innholdet

Prinsippet for tekstbinding er å hjelpe leseren til å se sammenhengen i teksten. Et viktig kriterium for akademiske tekster er hensiktsmessig og tydelig _avgrensning._ Disposisjon og leserveiledninger tydeliggjør avgrensningen, og minner leseren på at forfatteren er bevisst sine valg. Eksempel: "Her kunne det vært relevant å ta for seg ... men dette ligger utenfor oppgavens område \[eller problemstilling\]". "Det vil føre for langt å gå inn på ..." osv.

En god oppgave innfrir forventningene som skapes i starten, og svarer på problemstillingen.

::: tip Ikke-akademisk språk
Muntlig språk, private betraktninger, småprat og sterke karakteristikker bør unngås i en akademisk tekst. Det kan ofte være en fordel å stryke adjektiver. For å få en ryddigere tekst kan det også være en fordel å kutte ut småord.

## Ordbruk

En god regel er å bruke vanlige ord som du er sikker på at du forstår. Unngå fremmedord dersom du kan bruke vanlige, norske ord som betyr det samme. Selv om en sensor ofte kan gjette seg fram til hva studenten ønsker å si, er det best å uttrykke seg presist.

Det finnes også enkelte vanlige ord som ofte brukes feil. Noen ganger brukes ordene til å si det motsatte av det de faktisk betyr. Dette kan bli ufrivillig komisk. Her er noen vanlige feil:

**Arte seg - Utarte**  
At noe utarter, betyr at det går for langt; tar av og blir ustyrlig eller deformert. Vanligvis ønsker man å si at noe "arter seg". Det heter _ikke_ "utarte seg".

**Definere - Utdefinere**
Utdefinere betyr å definere noe "ut" av den relevante konteksten; det vil si å vise at noe er irrelevant, usaklig eller lignende. Det må altså _ikke_ brukes som synonym til "definere".

**Tillegge - Tilegne (seg)**  
Å tillegge betyr å tenke seg at noe har en egenskap (synonym: attribuere). Det er altså noe vi gjør mot andre.

Å tilegne (seg) er noe vi gjør med oss selv, for eksempel når vi tilegner oss bestemte ferdigheter. Det går ikke an å "tilegne" andre noe.

**Vie seg til noe**
Uttrykket brukes ofte feil, og blandes av og til sammen med det å "egne seg" til noe.

**Avskrekkende** betyr å virke skremmende, og dette holder oss fra å gjøre noe. Avskrekkende betyr _ikke_ "betryggende" eller "beroligende".

**Ikke nødvendigvis - nødvendigvis ikke**
Disse uttrykkene blandes ofte sammen, men betydningen er nesten motsatt. "Ikke nødvendigvis" betyr at noe _kan_ være tilfelle, men det er ikke sikkert. "Nødvendigvis ikke" betyr at det som påstås, ikke kan være slik.

**I forhold til**  
Dette uttrykket har fått en voldsom utbredelse de seneste årene, og erstatter snart de fleste preposisjoner. I forhold til betyr at man sammenligner noe med noe annet, altså at noe står i forhold til, sammenlignes med noe annet (som det ikke er). Overdreven bruk av "i forhold til" gjør meningen uklar og språket flatt. Prøv å variere med mer presise preposisjoner, som: med hensyn til, når det gjelder, sammenlignet med, i forbindelse med osv.
:::
