---
title: "Kildevurdering"
date: "2012-05-08"
---

# Kildevurdering

Gode kilder er vesentlig for å kunne skrive en god oppgave. Du bør alltid være bevisst på hvilke kilder du bruker, og hvilken funksjon ulike typer kilder har for din oppgave.

Kildevurdering er et samlebegrep for metoder brukt for å skille verifiserte opplysninger fra spekulasjoner. Kildevurdering handler om å se nærmere på kvaliteten til informasjonen du har funnet i relasjon til problemstillingen din.

- [Vurder kildenes relevans](/kildebruk-og-referanser/kildevurdering/vurdering-av-relevans/ "Vurdering av relevans") for ditt informasjonsbehov
- Gjør en [kvalitativ vurdering](/kildebruk-og-referanser/kildevurdering/kvalitative-vurderinger/ "Kvalitative vurderinger") av dine informasjonskilder

Tenk over hvem som er målgruppa for informasjonen, i hvor stor grad kilden refererer til andre, hvem som står bak informasjonen samt når og hvor informasjonskilden ble publisert.

# Nettsider

På Internett finner du vitenskapelig informasjon, offentlig informasjon og statistikk, aviser og andre nyhetsmedier, e-bøker og tidsskrifter. Men du finner også informasjon som mangler dokumentasjon og kvalitetssikring, eller som er ufullstendig og ustrukturert. Kildene du finner på Internett må vurderes ut fra samme kriterier som ved trykt materiale. Du bør derfor kunne identifisere hvilken sjanger du leser, uansett om den finnes på nett eller i trykt form.

## Noen huskeregler:

- Sjekk om informasjonen er publisert under personnavn eller om den kommer fra en organisasjon/virksomhet.
- Hvis ikke, sier nettadressen hvem som står bak? Har siden en logo, eller gir den på andre måter klar informasjon om hvem som ansvarlig?
- Når ble informasjonen publisert eller sist oppdatert?
- Sjekk om det som står har en lenke eller andre former for kildehenvisning.
- Husk at Google og andre søkemotorer også finner gamle nettsider med utdatert informasjon.
- Leter du etter akademisk informasjon på nett? Prøv Google Scholar eller Scirus.
- Husk også at Universiteter og høyskoler abonnerer på betalingsbaserte tjenester, med tilgang til akademiske e-tidsskrifter og e-bøker.

# Nettadresser (URL)

URL - "Uniform Resource Locator", betegner adresseringen av nettsteder på internett. Ved å skrive en URL i nettleserens adressefelt finner vi frem til nettsteder. URLen til Statistisk sentralbyrå er: [https://www.ssb.no/](https://www.ssb.no/ "https://www.ssb.no/"). URL for SSBs sider om barn er:  
[https://www.ssb.no/emner/02/01/20/barn/](https://www.ssb.no/emner/02/01/20/barn/ "barn")

En URL består av tre deler.

1. **Protokoll**  
    I eksempelet vårt er **http** protokollen. Dette er en av de vanligste protokollene. En annen vanlig protokoll er ftp.
2. **Domene**  
    I vårt eksempel er det [www.ssb.no/](https://www.ssb.no/ "https://www.ssb.no/") som utgjør domenet. Det siste leddet i et domene beskriver type domene. Siste leddet i vårt domene er toppdomenet **no**. Dette er et eksempel på et geografisk domenenavn i det no står for Norge.
3. **Sti**  
    Ønsker du å gå direkte til en bestemt side på et nettsted, skriver du inn eksakt URL i adressefeltet. En sti angir undersider i nettstedet. For å finne siden til Ssb som tar for seg barn i Norge legger du til korrekt sti:  
    [https://www.ssb.no/emner/02/01/20/barn/](https://www.ssb.no/emner/02/01/20/barn/ "barn")  
    Stien er altså: **/emner/02/01/20/barn/**

## Hvem står bak nettstedet?

Nettsteder laget av privatpersoner har ofte en lang komplisert URL. Ofte koblet til en overordnet leverandørs URL ved hjelp av en tilde **( ~ )**. Større organisasjoner eller myndigheter har gjerne et toppdomene slik som **no** (Norge). Andre eksempler er **.se** (Sverige) **.dk** (Danmark) og **.de** (Tyskland). I USA og i England finnes det også flere forskjellige toppdomener, f.eks. **.gov** (det offentlige) og **.edu** (utdanning). Nettsteder kan også ha andre domenenavn enn landkoden, f.eks. **.org** (organisasjon) eller **.com** (komersiell). Vær oppmerksom på at hvem som helst kan kjøpe en URL under det kommersielle toppdomenet **.com.** I Norge er det [NORID](https://www.norid.no/) som råder over det norske domene. De har en liste over [alle domenenavn](https://www.norid.no/domenenavnbaser/domreg.html)

## DOI – Digital Object Identifier

DOI (Digital Object Identifier) er en identifisering av et elektronisk dokument på nettet. DOI blir ofte brukt på tidsskriftartikler, både elektroniske og trykte utgaver av artikkelen. DOI er permanent, og følger med dokumentet, selv om nettadressen blir endret.

# Vurdering av relevans

Du har behov for ulike typer kilder avhengig av du ønsker svar på. Kildevurdering innebærer å ta for seg informasjonskildens verdi, i forhold til disse spørsmålene.  
For å vurdere om en kilde er relevant må du i tillegg til en kvalitativ vurdering ta for deg innholdet i kilden i forhold til hva du faktisk er ute etter. Hvilken sammenheng skal du bruke kilden i? Sammenfaller kilden med temaet du skal skrive om?

Still følgende spørsmål til kilden du har foran deg:

- Omhandler kilden de temaene du stiller spørsmål om?
- På hvilken måte kan kilden belyse spørsmålene du stiller?

Tenk gjennom hvordan [dine problemstillinger](/skriving/struktur/oppbygning-av-en-oppgave/#problemstilling "Oppbygning av en oppgave") gjør kilden relevant eller ikke.  
Sjekk :

- Sammendrag
- Innholdslister
- Illustrasjoner
- Konklusjoner
- Referanseliste

Du bør se nærmere gjennom kilden ved hjelp av [tekstanalyse](/kildebruk-og-referanser/kildevurdering/vurdering-av-relevans/tekstanalyse/ "Tekstanalyse") for å se hvordan forfatterens språklige grep påvirker kildens innhold.

Du bør også [sammenligne kilden](/kildebruk-og-referanser/kildevurdering/vurdering-av-relevans/kildesammenligning/ "Kildesammenligning") med lignende kilder for å få en forståelse av hva kilden dekker og ikke dekker i forhold til oppgaven du skal skrive.

# Kildesammenligning

Kvaliteten ved en kilde blir tydeligere når du sammenligninger kilder av samme type.

Hva du kan få ut av en artikkel i et tidsskrift er for eksempel ikke gitt før den leses i sammenheng med andre faglige artikler.

Det finnes mange sammenligningskriterier. Du kan se på ulikhet i argumentasjon. Du kan sammenligne tekster ut fra den formelle kvalitetssikringen som ligger bak. Og gjennom å sammenligne blir det tydeligere å se hva du har behov for å søke etter videre.

## Sammenlign argumentasjon

- Hva inkluderes og hva ekskluderes i den faglige argumentasjonen?
- På hvilken måte farger faglige paradigmer forfatterens framstilling av saksforhold og fenomener?

## Sammenlign formelle kvalitetssikringskriterier

- Hvordan er de ulike artiklene kvalitetssikret?
- Hva innebærer for eksempel [fagfellevurdering](/kildebruk-og-referanser/kildevurdering/kvalitative-vurderinger/#Fagfellevurdering) i forhold til de ulike artiklene?
- Hva sier [impact factor](/kildebruk-og-referanser/kildevurdering/kvalitative-vurderinger/#Impact) om hvor god artikkelen vil være å bruke som kilde i oppgaven din?


